# -*- mode: mandoku-view; -*-
#+TITLE: 詩林廣記
#+DATE: 2015-08-25 00:45:52.458572
#+PROPERTY: ID KR4i0045
#+PROPERTY: BASEEDITION WYG    
#+PROPERTY: JUAN 提要
<pb:KR4i0045_WYG_000-1a>¶
欽定四庫全書　　　　　集部九¶
　詩林廣記　　　　　　　詩文評類¶
　　提要¶
　　　　(臣/)等謹案詩林廣記前集十卷後集十卷宋¶
　　　　蔡正孫編正孫字粹然自號蒙齋野逸前有¶
　　　　自序題嵗在屠維赤奮若葢已丑年作考黄¶
　　　　庭堅寄蘇轍詩條引熊禾語則當為元世祖¶
　　　　至元二十六年時宋亡十年矣故不著年號¶
<pb:KR4i0045_WYG_000-1b>¶
　　　　猶陶潛但書甲子意也其書前集載陶潛至¶
　　　　元微之共二十四人而九卷附録薛能等三¶
　　　　人十巻附録薛道衡等五人後集載歐陽修¶
　　　　至劉攽二十八人止於北宋其目録之末稱¶
　　　　編選未盡者見于續集刋行今續集則未見¶
　　　　焉兩集皆以詩隷人而以詩話隷詩各載其¶
　　　　全篇于前而所引諸説則下詩一格條列於¶
　　　　後體例在總集詩話之間後元人竹莊詩話¶
<pb:KR4i0045_WYG_000-2a>¶
　　　　及¶
　　　國朝厲鶚之宋詩紀事皆用其例然此及竹莊¶
　　　　詩話凡無所評論考證者即不空録其詩較¶
　　　　鶚書之兼用唐詩紀事例者又小異爾乾隆¶
　　　　四十四年二月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
#+PROPERTY: JUAN 原序
<pb:KR4i0045_WYG_000-3a>¶
詩林廣記原序¶
甚矣詩之難言也久矣蓋自國風雅騷而下以迄于今¶
上下千數百年其閒騷人韻士嘐嘐然曰詩云詩云者¶
無慮數十百計然求其為大家數則自陶韋李杜歐蘇¶
黄陳而下猶蓋未易多屈信矣詩之不可以易易言也¶
正孫自變亂熏灼之後棄去舉子習因得以肆意於諸¶
家之詩暇日採晉宋以來數大名家及其餘膾炙人口¶
者凡幾百篇鈔之以課兒姪併集前賢評話及有所援¶
<pb:KR4i0045_WYG_000-3b>¶
據摹擬者冥捜旁引而麗於各篇之次凡出於諸老之¶
所品題者必在此選正孫固不敢以言詩自任然亦自¶
知詩之難言有不可以一毫私意揣摩而臆度之也梅邊¶
松下弄月吟風時卷舒之亦足以發其幽趣尚恨竹深¶
林宻既無藏書之素又無借書之便所見不廣所聞不¶
多耳增益其所未能不無望於四方同志云歲屠維赤¶
奮若月昭陽作噩日閼逢閹茂蒙齋野逸人蔡正孫粹¶
然序¶
